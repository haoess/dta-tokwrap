<TEI xmlns="http://www.tei-c.org/ns/1.0"><text><body><div><div><p><pb facs="#f1466" n="1315"/>
lichen Frieden schliessen würden / dannoch einen genugsamen Exercitum                      auff den Beinen halten / vnd gegen den Holländern / wo nicht gar brechen /                      jedoch solche Demonstration erzeigen solle / welche sie dem Röm. Reich zu gut /                      vnnd der Cron Spanien zuträgliche Conditionen bringen möchte.</p>
                 <p>4. Deßgleichen was der Röm. Keys. May. auff diß Begehren allervnderthänigst zu                      antworten: Ob vnd was deroselben die Bunds Stände für Mittel an die Hand geben                      können / vnnd für Hülff zu leysten bedacht seyn / damit der Holländer                      Insolentien gestewret / jhren feindlichen Attentaten mit Gewalt begegnet / vnnd                      sie von deß Reichs Boden abgetrieben möchten werden.</p>
                 <p>Als nun diese 4. Puncten in Berathschlagung genommen worden / hat man endlich in                      dem Nachdencken / vnd wiewol der wenigste theil deren Abgesandten darzu                      instruirt gewesen / befunden.</p>
                 <p>Weil man in dem ersten Puncten keine Nachrichtung oder Information hette / in was                      terminis die obangedeute Friedenshandlung der Zeit beruhen thäten / vnd sich                      ohne zweiffel / immittelft vnd seithero Spanien diß Gutachten begegnet / der                      status rerum viel geändert haben würde / auch sonsten allerley Bedencken im Wege                      seyn wollen / also könne man nicht sehen / wie auff einen oder den andern weg                      der Königl. Mayest. in Spanien hierüber was gewisses zu rathen / vnd an die Hand                      zu geben sey / sondern es wird besser zu thun seyn / daß man deroselben von                      gemeinen Bunds wegen / weder von oder zu obberührtem Fried oder induciis rathe /                      auß Vrsachen / die Spanier selbsten eines vnd das ander / weilen jhnen jhre                      Gelegenheit / vnd deren Sachen Vmbstände am besten bewußt / werden richten                      können.</p>
                 <p>Bey den andern obbemeldten Puncten hat man für nützlich vnd nothwendig befunden /                      daß so wol bey dem Engelländischen Fried / als bey dem Niderländischen Trefues                      deß Röm. Reichs Interesse Ruhe vnnd Sicherheit in acht genommen / vnd der König                      in Dennemarck / sampt dem Pfaltzgraffen Friderichen / von dessen wegen der König                      die Waffen wider Jhre Keys. May. vnnd dero assistirenden Churfürsten vnnd Stände                      ergriffen / mit eingeschlossen werden möchten.</p>
                 <p>Daß aber solches bey der Cron Spanien durch den Catholischen Bund oder in dessen                      Namen angebracht vnnd gesucht werden solle / hat man darumb nicht für rathsamb                      oder thunlich befinden können / dieweil die Spanische stracks dargegen / wie auß                      Jhrer Keys. May. vnnd deß Graffen Kevenhüllers Schreiben erscheinet / dem Bund                      eine newe sonderbare Obligation vnd Bürde / jhnen wider die Holländer zu                      assistiren / vnd derentwegen gleichsamb perpetuum exercitum zu vnterhalten / zu                      muthen / vnd ausser dessen der Bunds Ständ Begehren kein statt geben würden /                      zum fall dann jhnen man hierinnen consentiren wollen / würden die löbliche                      Bunds-Ständ in nichten sublevirt / sondern jmmer in noch gefährlichere vnnd                      langwürige Krieg mit den Holländern eingeführt / so jhnen auß dem dritten vnd                      vierdten Puncten hernachfolgenden Bedencken keines wegs zu rahten oder zu thun                      seye.</p>
                 <p>Dannenhero für viel besser angesehen worden / daß vermittelst der Keyserl. May.                      die Cron Spanien dahin disponiret werde / bey obgedeuten Tractaten deß H. Röm.                      Reichs Interesse solcher gestalt / wie es zu Widerbringung vnd Versicherung                      dessen jnnerlichen Ruhe vnd Fried nützlich vnd nothwendig ist / mit in acht                      zunehmen / daß Jhre Keys. May. auff den Fall / da man gewisse Nachrichtung haben                      köndte / daß die Friedenshandlung zwischen Spanien / Engelland vnnd Holland noch                      fort gehen solten / bey deß Bunds vorhabenden Schickung der Noth halben                      vnterthänigst zuerinnern vnnd zuersuchen weren / damit sie sonderlich zur                      Tractation deß Nidersächsischen Trefues jemandt anordnen / vnd darbey deß Röm.                      Reichs vnd dessen gehorsamen Chur-Fürsten vnd Ständen Wolfahrt vnnd Sicherheit                      befördern helffen / vnd es zugleich auch deren löblichen Bunds Directoribus                      notificiren wolten / damit man sich entschliessen köndte: Ob jewandt von deß                      Bunds wegen deren Keyserlichen Commissariis beyzuordnen / nur allein zu diesem                      End / damit doch die Versicherung der nechst angedeuteter Bunds Ständ                      Ertzstiffter vnnd Lande bey solcher Handlung in acht genommen / vnd dieselbige                      deren dahero so grossen Schäden / vnd von beyden Kriegenden Theilen                      außgestandenen Vngelegenheiten fürbaß enthebet werden mögen.</p>
                 <p>Bey dem dritt vnd vierdten Puncten / so in substantia auff eines hinauß treffen:                      Ob nemblich obgedachte Catholische mit jrer Verfassung / die Neutralität gegen                      den Holländern brechen / die von jhnen dem Reich entzogene Oerther recuperiren /                      vnd sie etwas mehrers compelliren / vnd von allen feindlichen attentatis                          abhalte̅ wollen: Ist man auß denen vielfältigen bey vorigen                      Bunds Versamblungen reifflich erwogenen Bedencken / vnd nochmals der endlichen                      vnd einhelligen Meynung gewest / daß diese wenige Catholische Churfürsten vnd                      Stände / welche sich zu jhrem Bund bekennen / einem solchen schweren Krieg wider                      die Holländer sich nicht impliciren können vnd sollen / darzu auch das gantze                      Röm. Reich / ohnangesehen es die Cron Spanien vnd das hochlöbliche Hauß                      Oesterreich bey vnderschiedlichen Versamblungen offt vnd inständig gesucht / vnd                      es die vorige Keyser eben so gern gesehen hetten: Dannoch sich niemandt versehen                      oder bereden lassen wollen / sondern jederzeit die Neutralität gehalten / vnd                      vermöge der Reichs. Abschied darauff geschlossen: Inmassen dann auch denen                      Bundsverwandten gegen andern jhren Mit Ständen deß Reichs nicht verantwortlich                      were / daß sie für sich selbsten auß solchen gemeinen Reichsschlüssen schreiten                      / die Neutralität brechen / vnnd dardurch dem gantzen Röm. Reich grosse Gefahr                      vnd Vngelegenheiten zuziehen würden / vnd ist zwar nicht ohn / auch Weltkündig                          /</p></div></div></body></text></TEI>